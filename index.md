---
title: Ci sposiamo nel Signore
layout: page
img: /img/header.jpg
subheader:
data:  Il 22 giugno 2014 alle ore 16
luogo: Chiesa di Sant’Antonio di Savena – Bologna
---

---

<div style="text-align:center;">
<br><b>GRAZIE</b><br><br>

Grazie mamma, papà, sorella, fratello, zio, collega, amico, 
grazie perchè accanto a te la nostra vita si è fatta più bella.<br><br>

Il Signore prima di metterci vicini l’uno all’altro aveva un progetto, sia per noi che per te.<br><br>

E lui realizza i suoi progetti!<br><br>

Anche grazie a te noi ci sposiamo, perché tu sei stato importante per noi.<br><br>

Grazie di far parte della nostra vita, 
grazie della tua attenzione e per i tuoi consigli.<br><br>

Grazie per averci corretto in passato quando è stato necessario e grazie di farlo ancora adesso.<br><br>

Questo ci insegna ad essere umili e al tempo stesso ci fortifica.<br><br>

Grazie per il tuo sguardo, per il tuo saluto e per il tuo sorriso,
grazie delle tue preghiere, prega ancora di più per noi adesso.<br><br>

<b>Grazie Signore Gesù per tutte queste persone che ci hai donato.</b>

</div>

![](/img/elisaelorenc.jpg)

## Gli sposi

Sono Lorenc, vengo da Laç, dove la mia famiglia mi ha cresciuto, educato per i primi 16 anni di vita insegnandomi l’amore per il Signore e il rispetto verso il prossimo; poi nel 2000 sono venuto in Italia con il desiderio di studiare. Ho iniziato le superiori a Prato e al terzo anno ho incontrato un sacerdote, don Giampiero che mi ha ospitato in casa sua, e mi ha trasmesso l’amore paterno che aveva ricevuto dal Signore. Nei suoi occhi e nel suo modo di fare, incontravo Gesù, che mi insegnava, mi perdonava, e mi fortificava. Don Giampiero adesso intercede per noi insieme ai santi e agli angeli con il Padre. 
Nel 2010 ho fatto la marcia francescana, poco dopo ho iniziato i 10 comandamenti a Prato. Poi ho frequentato alcuni corsi ad Assisi e da tutte le parti il Signore mi chiedeva di seguirlo, ma non capivo in che modo. Nel 2009 mi sono laureato in infermieristica ed avevo trovato un lavoro a tempo indeterminato a Prato.  A fine ottobre 2011 mi sono licenziato e ho deciso di trasferirmi a Bologna. Il Signore con le sue vie mi ha condotto in casa canonica, dove è iniziata una vita di condivisione fraterna, poco dopo ho trovato lavoro come infermiere in carcere. 
Oggi sento la vocazione di costruire una famiglia con Elisa e seguire il Signore assieme a lei.

Sono Elisa, sono nata a Bologna, e fino a due anni fa ho vissuto a Gardelletta, paesino immerso nel verde, dell’appennino bolognese che conta poco più di 200 abitanti.
Infanzia e adolescenza tranquilla, custodita e amata in una famiglia cristiana, che mi ha donato la solide basi sulle quali poggio oggi. I “veri problemi” sono cominciati dopo, quando 5 anni fa mia sorella Michela e mio cognato Alessandro, tornati dal corso fidanzati ad Assisi, mi hanno trasmesso la loro gioia per l’incontro travolgente avuto con Gesù. Visto che la mia relazione con il Signore era da sempre stata “tranquilla”, ma desideravo anch’io un cuore appassionato e una gioia piena, mi sono lanciata in un cammino di discernimento vocazionale ad Assisi sotto la guida dei frati francescani minori e contemporaneamente ho iniziato il percorso dei 10 comandamenti a Castel Maggiore. Il Signore davvero “ha dato ascolto al mio grido”, perché nonostante i tanti doni che già avevo, il mio cuore desiderava un vero incontro con Lui, e così è stato!
Nel 2011 mi sono laureata e ho cominciato a lavorare come infermiera. Piano piano ho maturato la scelta di vivere un’esperienza di vita comunitaria, di condivisione e di preghiera  prima con Anna e Silvia e poi in Casa del Nardo.
Oggi sento la vocazione di costruire una famiglia con Lorenc e seguire il Signore assieme a lui.

## Gesù con gli sposi

Nell’immagine iniziale che abbiamo scelto, Gesù sta al centro della nostra vita e noi corriamo verso di Lui. Nel crocefisso di san Damiano Gesù è rappresentato con gli occhi aperti, quindi risorto, pur portando ancora le ferite della croce. Gesù é tra di noi, vincitore sulla nostra morte.
Ci sposiamo in Cristo perché crediamo che solo Lui unisce, e solo Lui riempie la vita. Senza la sua presenza nel nostro cammino, non saremmo arrivati fino a questo bel giorno, con questo spirito. Le paure ci sono, non si possono negare, ma Lui rende salda la nostra coppia e fino adesso, abbiamo superato tutte le difficoltà incontrate.
Gesù al centro ci dice anche che dopo il sacramento delle nozze siamo “Uno con Lui”, e se si dovesse cambiare direzione e allontanarci l’uno dall’altra ci allontaneremmo anche da Lui.
Noi sposi corriamo verso il Signore: anche se non conosciamo fino in fondo dove ci vuole inviare, abbiamo deciso di seguirlo, di fare la sua volontà. Il nostro desiderio è che Gesù sia glorificato attraverso ciò che faremo, ecco perché vorremo far parte del suo corpo e occupiamo il posto delle sue mani. Vorremo essere guidati da colui che si trova al centro.
Sono obiettivi molto alti ma solo tramite la grazia del Signore, la vostra preghiera e supporto, e il nostro impegno desideriamo portarli avanti per tutta la nostra vita.


## Dove e quando

Abbiamo scelto come data del nostro matrimonio, domenica 22 giugno, in occasione della festa del Santissimo Corpo e Sangue di Cristo. Ci tenevamo che le nostre nozze fossero celebrate di domenica e abbiamo pensato a questa festa in particolare perché nel mistero dell’eucarestia, del corpo del Signore spezzato e donato, che si fa cibo per amore, noi troviamo e ritroviamo la nostra fonte di vita. 
Le nozze saranno celebrate alle ore 16:00, presso la chiesa di Sant’Antonio di Savena in via Massarenti 59, presiedute da don Mario Zacchini, parroco di S. Antonio e riferimento importante per la nostra coppia in questi due anni di cammino, padre Aurel Gjerkaj, fratello di Lorenc, e altri sacerdoti amici. Dopo la Celebrazione continueremo insieme a fare festa presso “Casa Tre Tende”, nei locali della parrocchia, adiacenti alla chiesa. 


[![](/img/mappa.png)](https://maps.google.it/maps?q=via+g+massarenti+59+bologna&ie=UTF-8&hq=&hnear=0x477e2b4b66f8db55:0xfce3e074c8f281d0,Via+Giuseppe+Massarenti,+59,+40138+Bologna&gl=it&ei=g1uDU-tYsuSwBPDLgcgG&ved=0CDAQ8gEwAA)

Per prepararci al matrimonio abbiamo voluto organizzare un momento di adorazione e di preghiera, per affidare a Lui questo giorno tanto importante e anche il nostro futuro insieme. La veglia di preghiera si terrà venerdì 20 giugno alle ore 21 presso la chiesa di S. Nicolò di Villola, in via Cadriano 11 (BO).

## La nostra testimonianza

![](/img/elisaelorenc2.jpg)

Sant’Antonio di Savena e san Nicolò di Villola sono entrambi luoghi a noi cari, perché rappresentano la fraternità che ci ha accompagnati in tutto il nostro cammino di fidanzamento.
Il primo ad accoglierci è stato don Mario nella [casa canonica di sant’Antonio](http://www.alberodicirene.org/progetti/zoen/) dove Lorenc ha vissuto per cinque mesi dopo il trasferimento da Prato. Nella canonica vivono assieme al parroco giovani studenti e lavoratori di diverse nazionalità e religioni, che desiderano fare un’esperienza di vita comunitaria.
La fraternità, poggia su tre piedi: l’accoglienza, la preghiera e la tavola. 
L’accoglienza è rivolta in primo luogo al fratello con il quale si vive; accogliere la diversità come ricchezza e accettare di vivere tutti i giorni con persone che non condividono il tuo punto di vista vuol dire crescere e maturare insieme. Poi c’è l’accoglienza verso i poveri, quelli che non hanno da mangiare che bussano alla porta e viene sempre portato loro il cibo per il pranzo e la cena.
La preghiera comunitaria ci raccoglie dopo il pranzo con l’ora media e dopo la cena con la lettura del vangelo con il commento di don Oreste Benzi. Il giovedì sera concludiamo insieme la giornata con un incontro e a seguire l’adorazione del Santissimo fino a mezzanotte.
La tavola è un momento importante di incontro, perché si condividono storie, racconti e poi a turno ognuno si prende cura dell’altro cucinando e poi riordinando. Sono belle le tavolate infatti anche se in casa vivono 15-18 persone a tavola spesso ci si ritrova in 20-25 tra amici e familiari.  
A marzo 2012 è stata aperta una seconda casa canonica a san Nicolò di Villola, dove Lorenc vive tutt’ora, sotto la guida di una coppia di sposi Simone e Federica  che, dopo aver restaurato la canonica disabitata, ripropongono la stessa vita comunitaria di sant’Antonio. Ad aprile 2013 sei ragazze mosse dal desiderio di condividere la loro fede in un’esperienza di vita comunitaria hanno deciso di vivere assieme in un appartamento “Casa del Nardo”, dove ad oggi abita Elisa:
In queste case abbiamo incontrato una realtà di vita familiare che vorremo continuare a portare avanti anche come coppia di sposi.
Momento importante per la nostra coppia sono gli incontri settimanali di preghiera in CFE ([comunità famigliare di evangelizzazione](http://www.misterogrande.org/index.php?option=com_sobi2&catid=33&Itemid=13)) a casa della [famiglia Gabella](http://www.santantoniodisavena.it/evangelizzazione/comunita-familiari-di-evangelizzazione/). Ogni lunedì sera quest’incontro con il Signore, assieme ai fratelli della comunità familiare, è occasione di ristoro che, tramite il ringraziamento, la condivisione della fede, l’ascolto della Parola e la preghiera di intercessione, ci fortifica nella fede e ci invita ad annunciare il Signore con la vita. Questa coppia di sposi, che apre le porte della propria casa e ci guida nella preghiera, ci sta anche accompagnando personalmente nel cammino di preparazione al matrimonio.
Il nostro lavoro come infermieri, Lorenc in carcere ed Elisa in una casa di cura, ci appassiona e ci avvicina di più ai bisognosi che spesso non sono i più malati, ma le persone sole, che necessitano della cura del sorriso, delle quattro chiacchiere, o della stretta di mano perché spesso abbandonati. Dal loro sguardo e dal loro comportamento spesso sembra che gridino: “Eloi, Eloi, lamma sabactàni”. Noi certamente non riusciamo a salvarli ma ci dedichiamo per quanto riusciamo ad ascoltarli standogli accanto.

## Matrimonio francescano

Il nostro desiderio di sposarci è stato fin da subito, per entrambi, accompagnato dal desiderio di un matrimonio il più possibile in stile francescano, che mettesse al centro il sacramento. Ci siamo detti: “Sarà bello vivere questo giorno e festeggiarlo con parenti e tanti amici ma nella semplicità”. Per questo la scelta della festa in parrocchia, presso “Casa Tre Tende” con il servizio catering dell’associazione “Mato Grosso”, il cui finanziamento sarà interamente devoluto [alle loro missioni in Perù](http://www.amicidelperu.info/progetti/). 
Anche il servizio fotografico e il video del matrimonio lo abbiamo affidato a Francesco, Alessandra e Dario i quali tramite il progetto [5pani2pesci](http://5p2p.it) sostengono l’evangelizzazione.
Tanti amici ci stanno aiutando nell’organizzazione della veglia e della cerimonia, ognuno sta dando il suo contributo per rendere più bello questo giorno. 

